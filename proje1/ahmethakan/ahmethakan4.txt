Kaldırıp attım o park yerini
 
FATİH Altaylı'nın bir videosuna denk geldim.

Özetle şöyle demiş:

"Ahmet Hakan'ın evinin önünde arabası için bir park yeri var. Sağa sola mütevazılık tavsiye eden Ahmet Hakan'ın ne ayrıcalığı var ki evinin önünde kendisine bir araçlık otopark tahsis ediliyor"

Bu park yerinin öyküsünü anlatayım:

Hükümetle aramın epey limoni olduğu bir dönemde evimin önünde saldırıya uğramıştım.

Olay şöyle gerçekleşmişti:

Devletin bana verdiği bir koruma polisi yoktu.

Televizyon programından çıkıp arabamla evimin önüne gelmiştim.

Evimin bulunduğu sokakta her zamanki gibi iki taraflı araçlar park etmişti.

Boş bir yer bakıyorduk arabaya.

Tam bu sırada arkadan bir araç, bizim arabaya hafifçe vurdu.

Ne oluyor falan derken arkadaki araçtan izbandut gibi dört adam indi.

Adamların amacı belliydi:

Kaza numarası çekip saldırmak.

Neyse...

strong class'read-more-detail'Haberin Devamı
Sonuçta saldırı olayı gerçekleşti.

Bu olayın ardından hükümetle aram limoni olmasına rağmen İçişleri Bakanlığı devreye girdi.

Bana bir koruma polisi verdiler.

Evimin önüne bir park yeri tahsis edilmesi için girişimde bulunmamı söylediler. Hatta hatırladığım kadarıyla bununla ilgili bir resmi yazı da verdiler.

Söz konusu park yerinin öyküsü budur.

Saldırı olayının gerçekleşme biçimini göz önünde bulunduran güvenlik yetkililerinin, can güvenliğim açısından böyle bir tedbirin alınmasının şart olduğunu söylemeleriyle gerçekleşen bir olay bu.

Yani bir imtiyaz talep etmedim, bir ayrıcalık istemedim, "evimin önüne bir park yeri verin" demedim.

Nefret ederim böyle şeylerden.

İmtiyaz, ayrıcalık konularında çok hassasım.

Her türlü eleştiriye tamam ama böyle bir eleştiriye kayıtsız kalmam mümkün değil.

Konuyu uzun uzun anlatmamın tek nedeni budur.

Ve sonuç:

Güvenlikmiş şuymuş buymuş hiç umursamadan...

Dünden itibaren kaldırıp attım o park yerini