Tarihinde görülmemiş!

Galatasaray'ın Adana Demirspor deplasmanında kazanması, Fenerbahçe-Beşiktaş derbisinin havasını düşürmüştü. Ancak maç heyecanlı başladı. Derbinin ilk dakikalarında sarı lacivertliler, siyah beyazlılar üzerinde baskı kurdu. Kanattan ve merkezden gelen Fenerbahçe, Beşiktaş'ı boğmaya başlamışken siyah beyazlılar 10 kişi kaldı.

Libyalı orta saha Al-Musrati, Galatasaray derbisi sonrası Fenerbahçe derbisinde de sahneye çıktı. Bu kez rakibine kontrolsüz girerek... Beşiktaş tarihinin en pahalı transferi olmasından rahatsızlığım bir yana geldiği günden bu yana takıma hiçbir faydasına şahit olmadım. Galatasaray derbisinde kendi kalesine gol atarak şanssız başlangıç yapan Al-Musrati, Kadıköy'de de kırmızı kartla oyun dışı kaldı. Büyük beklentilerle transfer edilen bir futbolcu taraftarı ne kadar hayal kırıklığına uğratır, Libyalı orta saha geldiği günden bu yana bize bunu gösteriyor.

E Beşiktaş 10 kişi kalınca Fenerbahçe daha rahat oynamaya başladı. Fred'in müthiş ceza sahasına gönderdiği topta Tadic göğsüyle harika yumuşattı ve Batshuayi'ye de golü atmak kaldı. Hazırlanışı açısından müthiş goldü. Beşiktaş 10 kişiyle mücadele ederken ikinci yarıda Fenerbahçe bir gol daha buldu. Bu kez sezonun formda ismi İrfan Can Kahveci sahnedeydi. Çaprazda topla buluşan milli futbolcu soğukkanlı bir vuruşla uzak köşeye plase yaptı. Tekniğine yakışır bir goldü. Skoru ise Beşiktaş belirledi. Cenk Tosun oyuna girdikten sonra kaleye sırtı dönük buluştuğu topla dönüşünü yaptı ve sol ayağıyla Livakovic'in uzanamayacağı köşeye şutunu çekti. Şık bir golle skoru belirledi.

Fenerbahçe aldığı galibiyetle Galatasaray'ı takibini sürdürdü. Beşiktaş ise bu sezon yaşadığı travmalara bir travma daha ekledi. Öyle ki siyah beyazlılar 13. mağlubiyetini aldı. Bu sezon Süper Lig'de oynadığı 34 maçın 13'ünü kaybeden Beşiktaş, lig tarihinde en fazla mağlubiyet aldığı sezonu yaşıyor. Söyleyeceklerim bu kadar!